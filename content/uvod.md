---
title: "O PhotoDojo"
date: 2017-09-20T20:31:18+02:00
draft: false
---

> **Dojo:** 
> místnost nebo hala, kde se procvičuje Judo, 
> nebo jiné bojové umění

### O co jde?

Za vytvořením dobré fotky většinou stojí složitý myšlenkový proces. Fotograf při něm musí myslet na mnoho aspektů a pokud možno žádný neopomenout. Při PhotoDojo si vybereme jen jediný krok, a ten procvičíme － zautomatizujeme. **Krok po kroku, se z nás stane lepší fotograf.**

Při „ostrém" focení je pak jednoduché oprostit se od detailů a soustředit se na to na čem záleží nejvíce － souvislosti, vystižení správného momentu, atmosféru...

### Kde se PhotoDojo vzalo?

Celý koncept PhotoDojo stojí na obecně známých principech cílevědomého tréninku (deliberate practice, [1](https://www.dobre-knihy.cz/talent-se-precenuje-239785.html), [2](http://jamesclear.com/deliberate-practice-theory)), který provozují ti nejlepší z nejlepších v jakémkoli oboru.

Znaky cílevědomého tréninku:

* Je speciálně navržen pro zlepšování výkonu
* Může být opakován často
* Zpětná vazba na výsledek tréninku je dostupná průběžně
* Je mentálně náročný
* Není příliš zábavný

Ve světe informačních technologií － programátorů, je cílevědomý trénink populární ve formě Coding Dojos (1-2h dlouhé cvičení) nebo Code Retreats (celodenní workshop). 

V připadě [Coding Dojo](http://codingdojo.org), si skupina zvolí na začátku sezení problém (Kata) a poté se ho snaží vyřešit. Cílem ovšem není vyřešení problému (co), ale korektní způsob řešení problému (jak). 

V případě [Code Retreats](https://coderetreat.cz), se na začátku dne zvolí problém a poté se programátoři v jeho průběhu snaží problém řešit různými způsoby. Jedná se vlastně o sérii Coding Dojos s různými omezeními, které vedou na různé způsoby řešení problému.

### Jak to teda vypadá v praxi?

Ekvivalent technik popsaných výše, lze ve fotografii realizovat následovně:

1. Zvolení problému (Katy) － fotografické techniky k procvičení. Rychlý úvod do problému. (30 minut)
    * Příklad: možnosti izolace subjektu od pozadí 
2. První kolo procvičování techniky řešení (asi 30 minut)
    * Příklad: využití rozdílné barvy pro izolaci subjektu od pozadí
3. Zhodnocení výsledků (asi 15 minut)
    * Příklad: dvojice si navzájem řekne co se podařilo, co se nepodařilo, nečekané výsledky, atp.
4. Představení další techniky pro řešení problému (asi 15 minut)
    * Příklad: použití opakujícího se vzoru pozadí pro izolaci subjektu
    * ……opakování bodů 2, 3 a 4……...
5. Zhodnocení sezení, zpětná vazba od účastníků, diskuze, networking
